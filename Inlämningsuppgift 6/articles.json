{"articles": [{"author": "Laura Saarikoski", "created": "2017-01-26", "edited": "2017-01-27", "revision": 5, "text": "Donald John Trump, f\u00f6dd 14 juni 1946 i New York i New York, \u00e4r en amerikansk f\u00f6retagsledare och republikansk politiker. Han \u00e4r USA:s 45:e och nuvarande president. Han tilltr\u00e4dde \u00e4mbetet den 20 januari 2017 efter att ha vunnit presidentvalet den 8 november 2016.\r\n\r\nTrump var vid sin installation den \u00e4ldsta nytilltr\u00e4dande presidenten i USA:s historia. Han var d\u00e5 \u00e5tta m\u00e5nader \u00e4ldre \u00e4n vad Ronald Reagan var n\u00e4r denne antr\u00e4dde sin f\u00f6rsta presidentperiod 1981. Trump \u00e4r \u00e4ven den president i USA:s historia med st\u00f6rst privat f\u00f6rm\u00f6genhet samt den f\u00f6rsta president som saknar b\u00e5de politisk och milit\u00e4r erfarenhet.\r\n\r\nF\u00f6re presidentskapet var Trump mest k\u00e4nd f\u00f6r sin roll som styrelseordf\u00f6rande och vd f\u00f6r konglomerat Trump Organization samt de stora skyskrapor som b\u00e4r hans namn, vilka han l\u00e5tit uppf\u00f6ra p\u00e5 Manhattan i New York och i andra stora st\u00e4der v\u00e4rlden \u00f6ver. I Forbes lista \u00f6ver v\u00e4rldens rikaste personer 2016 placerade sig Trump p\u00e5 324:e plats i v\u00e4rlden och 113:e plats i USA.\r\n\r\nDen 7 december 2016 uts\u00e5gs Trump till Person of the Year av Time. Ett par dagar senare uts\u00e5gs han \u00e4ven till Financial Times Person of the Year. Trump rankades p\u00e5 andraplats, efter ettan Vladimir Putin, i Forbes lista \u00f6ver v\u00e4rldens m\u00e4ktigaste personer 2016.", "title": "Donald Trump"}, {"author": "Eric Weisstein", "created": "2017-01-26", "edited": "2017-01-26", "revision": 2, "text": "Schack \u00e4r ett br\u00e4d- och strategispel f\u00f6r tv\u00e5 deltagare. L\u00e5nordet \"schack\" h\u00e4rstammar fr\u00e5n det persiska ordet shah, som betyder \"kung\". Spelet anses ofta vara \"kungen av strategispel\", tillsammans med bridge och go.\r\n\r\nSchack \u00e4r ett spel med fullst\u00e4ndig information. Detta inneb\u00e4r att allt som h\u00e4nder p\u00e5 spelplanen \u00e4r synligt f\u00f6r b\u00e5da spelarna. Det \u00e4r ett rent skicklighetsspel utan inslag av tur och det finns teoretiskt en optimal strategi som \u00e4nnu \u00e4r ok\u00e4nd.\r\n\r\nSpelet schack har ett mycket stort antal spelm\u00f6jligheter, trots att utg\u00e5ngsst\u00e4llningen \u00e4r densamma i varje parti. Det finns exempelvis fler m\u00f6jliga sekvenser av drag \u00e4n atomer i det observerbara universumet.", "title": "Schack"}, {"author": "Rune Bengtsson", "created": "2017-01-26", "edited": "2017-01-26", "revision": 3, "text": "En dator (tidigare \u00e4ven datamaskin) \u00e4r en maskin som kan bearbeta data och utf\u00f6ra ber\u00e4kningar automatiskt och p\u00e5 ett mycket effektivare s\u00e4tt \u00e4n vad en m\u00e4nniska kan g\u00f6ra manuellt. Datorn kan best\u00e5 av mekaniska, elektroniska, optiska eller andra komponenter och styrs med hj\u00e4lp av instruktioner (datorprogram) som lagras i dess prim\u00e4rminne. Fr\u00e5n b\u00f6rjan var datorn huvudsakligen ett hj\u00e4lpmedel f\u00f6r att utf\u00f6ra aritmetiska och andra matematiska ber\u00e4kningar, men har senare blivit ett viktigt redskap vid bland annat automatisering av administrativa rutiner, kommunikation, informationslagring och mediebearbetning.\r\n\r\nI och med elektronikens miniatyrisering har de grundl\u00e4ggande komponenterna i vad som utg\u00f6r en dator (styrenhet, r\u00e4kneenhet och minne tillsammans med kretsar f\u00f6r kommunikation med omv\u00e4rlden) kunnat l\u00e4ggas p\u00e5 allt f\u00e4rre kiselplattor. I sin extrema form kan en dator (l\u00e5t vara med viss begr\u00e4nsad kapacitet) rymmas p\u00e5 en enda kiselplatta, och kallas d\u00e5 enchipsdator.\r\n\r\nF\u00f6r gemene man syftar ordet dator oftast p\u00e5 en persondator, men det finns m\u00e5nga andra typer av datorer.", "title": "Dator"}, {"author": "Mikael Backman", "created": "2017-01-26", "edited": "2017-01-26", "revision": 1, "text": "Aritmetisk logisk enhet (ALU fr\u00e5n engelskans Arithmetic Logic Unit) \u00e4r en viktig del i CPU:n i en dator som utf\u00f6r logiska operationer som AND och OR samt enklare aritmetiska operationer s\u00e5som addition och subtraktion.", "title": "Aritmetisk logisk enhet"}, {"author": "Timo Radjobov", "created": "2017-01-26", "edited": "2017-01-26", "revision": 1, "text": "Minir\u00e4knare eller kalkylator \u00e4r en liten handh\u00e5llen elektronisk apparat som kan utf\u00f6ra matematiska ber\u00e4kningar. De enklaste varianterna klarar endast aritmetik medan de mer avancerade kan rita grafer, manipulera algebraiska uttryck och kan utf\u00f6ra utr\u00e4kningar i andra talbaser. Numera \u00e4r gr\u00e4nsen mellan avancerade minir\u00e4knare och handdatorer flytande. De har ersatt de tidigare mekaniska eller elektromekaniska r\u00e4knemaskinerna.\r\n\r\nEn grafritande minir\u00e4knare \u00e4r en s\u00e4rskild minir\u00e4knare avsedd f\u00f6r vetenskaplig eller ingenj\u00f6rsm\u00e4ssig anv\u00e4ndning som kan visa matematiska funktionsgrafer. Grafritande minir\u00e4knare kan \u00e4ven visa flera rader text och siffror p\u00e5 samma g\u00e5ng. En del grafritande minir\u00e4knare har f\u00e4rgdisplayer.\r\n\r\nVissa minir\u00e4knare anv\u00e4nder s\u00e5 kallad omv\u00e4nd polsk notation (RPN, Reversed Polish Notation). Framf\u00f6rallt har Hewlett-Packard ett antal s\u00e5dana modeller.\r\n\r\nDe flesta minir\u00e4knare anv\u00e4nder batteri eller solceller.\r\n\r\nEn minir\u00e4knare med vetenskapliga funktioner och som bland annat kan r\u00e4kna ut sinus och cosinus kallas funktionsr\u00e4knare.", "title": "Minir\u00e4knare"}, {"author": "Stephen P. Robbins", "created": "2017-01-26", "edited": "2017-01-26", "revision": 1, "text": "Makt \u00e4r ett sociologiskt, teologiskt, organisationsteoriskt och filosofiskt begrepp som beskriver f\u00f6rm\u00e5gan att driva igenom sin vilja trots motst\u00e5nd. Det finns tv\u00e5 huvudsakliga infallsvinklar, d\u00e4r den f\u00f6rsta handlar om \"makt \u00f6ver\", allts\u00e5 en relation mellan tv\u00e5 personer eller kollektiv A och B d\u00e4r A har f\u00f6rm\u00e5gan att \u00e5stadkomma n\u00e5gonting som inte st\u00e5r i B:s intresse, i det tydligaste fallet genom att f\u00e5 B att handla p\u00e5 ett s\u00e4tt som inte st\u00e5r i personens intresse. Den andra tolkningen tar sikte p\u00e5 makt som \"f\u00f6rm\u00e5ga till\", allts\u00e5 den egenskap som g\u00f6r att en person kan uppn\u00e5 det han eller hon str\u00e4var efter. Makt i meningen \"makt \u00f6ver\" \u00e4r ett relativt begrepp, som f\u00f6ruts\u00e4tter minst tv\u00e5 parter: en part A som genomf\u00f6r en handling eller beg\u00e4r n\u00e5got, och en annan part B vars intressen st\u00e5r i konflikt med handlingen, eller som utf\u00f6r handlingen. En annan f\u00f6ruts\u00e4ttning f\u00f6r att A skall ha makt \u00e4r att B st\u00e5r i n\u00e5gon slags beroendest\u00e4llning till A. Denna beroendest\u00e4llning kan vara ekonomisk, social eller baserad p\u00e5 v\u00e5ld eller tv\u00e5ng. Makt i den senare betydelsen \u00e4r inte en interpersonell relation, utan handlar om individens f\u00f6rm\u00e5ga eller kapacitet att realisera sina \u00f6nskningar och str\u00e4vanden trots motst\u00e5nd, utan att det m\u00e5ste f\u00f6religga en intressekonflikt. I den h\u00e4r meningen kan man tala om att t.ex. en skicklig kock har makt \u00f6ver sina redskap och sina r\u00e5varor, eller att en individ i ett j\u00e4mst\u00e4llt samh\u00e4lle har makt att forma sitt eget liv oavsett t.ex. k\u00f6n eller sexuell l\u00e4ggning.[1] Den h\u00e4r artikeln anv\u00e4nder sig i huvudsak av makt i den f\u00f6rra meningen, allts\u00e5 som \"makt \u00f6ver\".", "title": "Makt"}, {"author": "Bertrand Russell", "created": "2017-01-26", "edited": "2017-01-26", "revision": 1, "text": "Filosofi, fr\u00e5n grekiskans philosoph\u00eda (\u03c6\u03b9\u03bb\u03bf\u03c3\u03bf\u03c6\u03af\u03b1), \"K\u00e4rlek till visdom\", \u00e4r en intellektuell disciplin som kritiskt studerar de mest grundl\u00e4ggande fr\u00e5gorna. \"Finns det n\u00e5gon verklighet utanf\u00f6r mina tankar?\", \"Vad \u00e4r kunskap?\", \"Vad \u00e4r sanning?\", \"Vad g\u00f6r en handling v\u00e4rdefull?\", \"Har m\u00e4nniskor och djur v\u00e4rde och \u00e4r de i s\u00e5 fall lika eller olika?\", \"Vad \u00e4r tid?\" \u00e4r fr\u00e5gor som traditionellt har st\u00e4llts inom filosofin.\r\n\r\nOrdet kan ocks\u00e5, i sammans\u00e4ttningar som \"en filosofi\"/\"flera filosofier\" syfta p\u00e5 ett sammanh\u00e4ngde tankesystem, en ideologi eller en filosofisk skola.\r\n\r\nI det antika Grekland, d\u00e4r v\u00e4sterlandets filosofi uppstod, omfattade filosofi studiet av all d\u00e5tida kunskap och vetande, detta har f\u00e5tt m\u00e5nga att kalla den f\u00f6r \"vetenskapens moder\".\r\n\r\nVad som skulle kunna ses som ett problem f\u00f6r filosofin som disciplin \u00e4r att ett filosofiskt omr\u00e5de blir till ett vetenskapligt omr\u00e5de n\u00e4r empiriskt underlag blir accepterat inom omr\u00e5det. Detta har p\u00e5pekats av exempelvis Bertrand Russell[1] och Karl Jaspers[2]. Filosofin avl\u00e4gsnas genom detta gradvis fr\u00e5n omr\u00e5den med kopplingar till observationer, vilket \u00e4r tydligt inom omr\u00e5den som naturvetenskaper och historia.\r\n\r\nAtt filosofi allt som oftast inte utg\u00e5r ifr\u00e5n vetenskaplig metodik[3] avspeglas i moderna f\u00f6rslag till definition av termen filosofi. Curt Ducasse diskuterade begreppet filosofi och f\u00f6reslog definitionen \"Formulerade spontana bed\u00f6mningar\"[4]. Paul Persson f\u00f6reslog definitionen \"Filosofi inneb\u00e4r diskussion utan referenser till empiriskt underlag\"[5].\r\n\r\nFilosofin kan grovt indelas i logik, kunskapsteori, metafysik eller ontologi, vetenskapsteori, spr\u00e5kfilosofi, v\u00e4rdeteori, etik, estetik och religionsfilosofi. Logiken behandlar de formella f\u00f6ruts\u00e4ttningarna f\u00f6r att slutledningar ska vara korrekta men uttalar sig inte om v\u00e4rldens beskaffenhet. Kunskapsteorin d\u00e4remot studerar hur vi kan f\u00e5 kunskap om v\u00e4rlden. Medan kunskapsteorin behandlar den fr\u00e5gan rent allm\u00e4nt, och d\u00e4rf\u00f6r ocks\u00e5 intresserar sig f\u00f6r vardagskunskapen, \u00e4gnar sig vetenskapsteorin \u00e5t den specialiserade form av kunskapsbildning som sker i vetenskaperna. Metafysiken eller ontologin behandlar v\u00e5ra obevisbara f\u00f6rest\u00e4llningar om vad f\u00f6r slags ting och fenomen som finns och kan finnas i v\u00e4rlden, s\u00e5dana f\u00f6rest\u00e4llningar som tillsammans med logiken beh\u00f6vs som en grund f\u00f6r att vi ska kunna skapa oss en konkret uppfattning om hur v\u00e4rlden \u00e4r beskaffad. V\u00e4rdeteorin behandlar fr\u00e5gan vad v\u00e4rde rent allm\u00e4nt \u00e4r, medan etiken unders\u00f6ker vad som g\u00f6r handlingar v\u00e4rdefulla, det vill s\u00e4ga varf\u00f6r vi b\u00f6r handla p\u00e5 vissa s\u00e4tt och inte p\u00e5 andra, och estetiken vad det inneb\u00e4r att ting och handlingar \u00e4r upplevelsem\u00e4ssigt v\u00e4rdefulla. Religionsfilosofin behandlar de religi\u00f6sa f\u00f6rest\u00e4llningarnas inneh\u00e5ll och struktur men bek\u00e4nner sig inte till eller fr\u00e5n n\u00e5gon religion.", "title": "Filosofi"}, {"author": "Michael Hoskin", "created": "2017-01-26", "edited": "2017-01-27", "revision": 4, "text": "Vetenskap \u00e4r produktionen av ny kunskap med systematiska metoder. Vetenskapliga metoder innefattar\r\n\r\n- empiri (experiment, observation, m\u00e4tning och datainsamling i syfte att pr\u00f6va hypoteser, teorier, modeller och lagar) och\r\n\r\n- deduktion (formulering av nya hypoteser och prediktioner genom logisk slutledning, matematisk h\u00e4rledning av samband och teoretiskt modellbygge).\r\n\r\nVetenskap \u00e4r s\u00e5dan forskning (akademisk forskning, industriell forskning, privatforskning, med mera) som har publicerats i vetenskapliga publikationer. Vanliga publikationskriterier innefattar d\u00e5 att arbetet granskats av oberoende referenter och/eller av en opponent vid annan akademisk institution. Granskaren skall kontrollera bed\u00f6mningskriterier som att argumentationen \u00e4r saklig, att resultat och slutsatser har ett nyhetsv\u00e4rde, att publikationen refererar och bygger vidare p\u00e5 annan forskning inom omr\u00e5det, samt att systematiska (vetenskapliga) metoder har anv\u00e4nts och redovisats p\u00e5 ett s\u00e4tt s\u00e5 att andra kan reproducera resultaten och bed\u00f6ma slutsatsernas till\u00e4mplighet och tillf\u00f6rlitlighet.\r\n\r\nDet engelska ordet science avser traditionellt endast naturvetenskap (inklusive medicin och teknikvetenskap), medan det svenska vetenskapsbegreppet \u00e4ven innefattar samh\u00e4llsvetenskap, humaniora och ibland \u00e4ven formella vetenskaper. Filosofi och formella vetenskaper s\u00e5som matematik bygger p\u00e5 deduktion men inte alltid empiri, och r\u00e4knas s\u00e5ledes inte till naturvetenskaper.\r\n\r\nBland vetenskap till\u00e4mpas metodologisk naturalism, det vill s\u00e4ga man studerar endast naturens lagbundenhet och formulerar inte hypoteser och f\u00f6rklaringar som innefattar \u00f6vernaturliga fenomen. Enligt vissa vetenskapsteoretiker hamnar d\u00e4rmed \u00f6vernaturliga fenomens existens utanf\u00f6r naturvetenskapens r\u00e4ckvidd.[1][2] Metodologisk naturalism till\u00e4mpas inte fullt ut inom parapsykologi men vanligen inom religionsvetenskap. Vetenskap beskrivs som evidensbaserad kunskap, och st\u00e4lls ibland i motsatsst\u00e4llning till bepr\u00f6vad erfarenhet, praktikerkunskap och konst, samt till trosuppfattningar och pseudovetenskap.", "title": "Vetenskap"}, {"author": "Martin Hafsahl", "created": "2017-01-26", "edited": "2017-01-26", "revision": 1, "text": "Therese Johaug (uttal: te\u031e\u02c8re\u031ese\u031e juh\u00f6\u0289\u032f), f\u00f6dd 25 juni 1988, \u00e4r en norsk l\u00e4ngdskid\u00e5kare fr\u00e5n Dalsbygda i Os i syd\u00f6stra Norge. Hon t\u00e4vlar f\u00f6r Idrettslaget Nansen. Johaug \u00e4r sjufaldig v\u00e4rldsm\u00e4stare samt olympisk m\u00e4stare i stafett i OS i Vancouver 2010. Hon \u00e4r dessutom sexfaldig norsk m\u00e4stare och har vunnit fyrtiotv\u00e5 individuella v\u00e4rldscuplopp. Hon blev historisk n\u00e4r hon blev den f\u00f6rsta skid\u00e5karen fr\u00e5n Norge (oavsett damer eller herrar) att vinna Tour de Ski vilket skedde s\u00e4songen 2013/2014; hon vann \u00e4ven 2016 tillsammans med den nya touren Ski Tour Canada. De s\u00e4songerna vann hon ocks\u00e5 den totala v\u00e4rldscupen.[5][6] 13 oktober 2016 blev det k\u00e4nt att hon testats positivt f\u00f6r dopning.", "title": "Therese Johaug"}, {"author": "Victor Allis", "created": "2017-01-27", "edited": "2017-01-27", "revision": 2, "text": "Go \u00e4r ett strategiskt br\u00e4dspel f\u00f6r tv\u00e5 spelare. Det \u00e4r \u00e4ven k\u00e4nt som igo (japanska: \u56f2\u7881), weiqi (kinesiska: \u56f4\u68cb) eller baduk (koreanska: \ubc14\ub451). Spelet \u00e4r k\u00e4nt f\u00f6r sin strategiska m\u00e5ngfald trots sina enkla regler.\r\n\r\nSpelet spelas av tv\u00e5 spelare som omv\u00e4xlande placerar svarta och vita stenar (spelpj\u00e4ser som idag fr\u00e4mst \u00e4r gjorda av glas eller plast) p\u00e5 lediga sk\u00e4rningspunkter p\u00e5 ett rutn\u00e4t av 19 \u00d7 19 linjer. Spelets m\u00e5l \u00e4r att kontrollera en st\u00f6rre del av spelplanen \u00e4n motst\u00e5ndaren. En sten eller en grupp av stenar f\u00e5ngas och tas bort om den inte har n\u00e5gra tomma angr\u00e4nsande sk\u00e4rningspunkter, beroende p\u00e5 att de \u00e4r helt omgivna av stenar av motsatt f\u00e4rg eller ligger p\u00e5 br\u00e4dets kanter.\r\n\r\nSpelet uppfanns i Kina f\u00f6r mer \u00e4n 2 500 \u00e5r sedan, eventuellt mycket tidigare, och \u00e4r d\u00e4rmed det \u00e4ldsta spelet i v\u00e4rlden som fortfarande spelas p\u00e5 samma s\u00e4tt. Spelet var l\u00e4nge ett n\u00f6je f\u00f6r den kinesiska eliten och r\u00e4knades som ett av en l\u00e4rd persons fyra m\u00e5sten.", "title": "Go (br\u00e4dspel)"}]}